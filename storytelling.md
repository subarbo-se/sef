# Storytelling / Organisationsberättande / Organiza rakontado
Organisationsberättande, på engelska (och till synes ofta även på svenska) *corporate storytelling*, handlar om att förmedla information om eller från en organisation i form av en berättelse. I stället för att presentera torra fakta berättar man en historia som ger informationen ett konkret sammanhang.
Berättelsen ger en mer personlig bild av, till exempel, organisationens grundare, hur vissa nyckelprodukter kom till, eller organisationens kultur och kärnvärden i form av en berättelse om en (måhända fiktiv, eller sammansmält av flera olika vittnesmål) medarbetares agerande i en viss situation och (positiva) utfallet av det.

Hur Zamenhof kom på idén och språkets och esperantorörelsens uppkomst är också en berättelse av den här typen, men handlar ju till stor del om händelser för över hundra år sedan. För att locka nya medlemmar i dag behövs nog mer samtida exempel på nyttan med esperanto och dess möjliga roll i dagens samhälle. I SEF och våra olika klubbar kan vi använda redogörelser från olika medlemmar om hur det kom sig att just de började med esperanto, vad de använder esperanto till, saker de kunnat göra och upplevt tack vare esperanto.

Exakt vilken form redogörelserna ska ha kan än så länge vara öppet. Alla vill kanske inte figurera på film, publikt utlagt på nätet; ljudinspelningar kanske känns mindre utlämnande, man behöver ju inte vara så detaljerad med namn och så vidare. Sist men inte minst kan valda delar (eller förstås hela berättelser) återges i text på hemsidorna eller i broschyrer.
