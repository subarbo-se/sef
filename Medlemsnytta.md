# Medlemsnytta

Många menar att nedgången av medlemsantalet i föreningar rent allmänt beror på att "folk" inte ids vara med i föreningar, att sociala medier som Facebook och olika nätforum gjort det lättare att hitta och få kontakt med likasinnade, att man då inte längre behöver ha en klubb som träffpunkt. Det finns förmodligen en del sanning i det men är kanske inte allt: "Folk" och ungdomar är visst fortfarande medlemmar i föreningar, men de flesta vill helst engagera sig i mer konkreta frågor, eller vara medlemmar där de faktiskt får ut något av medlemskapet.

Att vara medlem i Friskis & Svettis eller någon annan gymkedja är ofta en förutsättning för att få köpa träningskort där och nyttja utrustningen och lokalerna. Internetkaféer och en del brädspelsbutiker (t.ex. spelbutiken Dragon's Lair) kan också ha medlemskap, och där innebär medlemskapet tillgång till lokaler med datorer för nätverksspel, eller butikens urval av brädspel att spela tillsammans med likasinnade. Det är också "någonstans att vara" i ett antal timmar på fritiden. Samma sak med idrottsföreningar, det är en konkret aktivitet som man är medlem i föreningen för att kunna utöva en aktivitet tillsammans med andra, eventuellt ha tillgång till utrustning och lämpliga lokaler.

## Vad kan vi erbjuda?

Det finns troligen inte ekonomi i klubbarna eller förbundet att helt plötsligt ha lokaler öppna och bemannade på heltid, eller bedriva kaféverksamhet med språkkafé på esperanto eller dylikt, och även om vi gjorde det skulle kanske inte nödvändigtvis intresset för esperanto automatiskt få ett uppsving. Dock tror jag att en nyckel är att ha någon form av konkret verksamhet för de medlemmar vi har och för intresserade möjliga nya medlemmar, som innebär att deltagarna lär sig något, hjälper varandra, utbyter erfarenheter, och kanske skapar något tillsammans.

En hel del av nedanstående görs säkert redan i en del klubbar, annat kan vara förslag till inspiration:

* Konversationskvällar
* Sångkvällar - men där man kanske även går igenom sångtexten först, översätter eller förklarar specifika ord någon inte känner till
* Bokcirkel/turas om att högläsa ur en bok och översätta
* Översätta böcker eller andra texter på original från esperanto till svenska eller tvärtom
* "Storytelling", berätta - och nedteckna för samtid och framtid - om händelser i klubbens historia, saker man upplevt i esperantosammanhang, eller hur det kom sig att man själv började med esperanto
* Gå igenom tidningar vi får från andra eo-organisationer i utlandet, leta idéer på aktiviteter, sammanfatta och diskutera nyheter
* Mediebevaka *tillsammans* (kräver eventuellt tillgång till dator och internet) i form av att titta på vad olika tidningar (svenska) skriver - i tryck eller nätupplaga - som kan vara relevant för esperantorörelsen: språkliga rättigheter, forskning om andraspråksinlärning, integration, sfi, språkkaféer; även titta i sociala medier, kanske kommentera. Här räcker att en eller några få kan hålla med dator och uppkoppling och hantera det tekniska, medan mindre datorvana kan sitta bredvid och också läsa, diskutera och föreslå sammanfattningar eller utkast till notiser.
* Spela in enkla filmklipp med smarttelefon, antingen korta sketcher, presentation av en själv, en kort "språklektion"
* Prata med en annan klubb, inom landet eller annat land, via skype eller annan videotelefonitjänst (kräver dator med internet eller smarttelefon)
* Spela brädspel eller kortspel i möjligaste mån på esperanto; gå igenom regler och termer på både svenska och esperanto först så att alla hänger med eller skapa gloslistor
* "Visa och berätta" om någon hobby eller intresse, försök ta reda på relevanta termer på esperanto
